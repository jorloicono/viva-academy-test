জাভাস্ক্রিপ্ট ল্যাংগুয়েজটি আসলে কম্পিউটারের কাছে বোধগম্য নয়। এই ল্যাংগুয়েজ দিয়ে কাজ করার জন্য আমাদের দরকার এমন একটি প্রোগ্রাম যেটা জাভাস্ক্রিপ্টকে কম্পিউটারের জন্য বোধগম্য ভাষায় রূপান্তর করতে পারে। জাভাস্ক্রিপ্ট ইঞ্জিন বলতে আমরা আসলে এই প্রোগ্রামটিকেই বোঝাচ্ছি। গুগল ক্রোম বা মজিলা ফায়ারফক্স এর মতো বিভিন্ন ধরনের ব্রাউজারগুলো তাদের পছন্দ মতো নিজস্ব জাভাস্ক্রিপ্ট ইঞ্জিন ব্যবহার করে থাকে। কয়েকটি জনপ্রিয় ব্রাউজারের জাভাস্ক্রিপ্ট ইঞ্জিনগুলোর নাম নিচে দেয়া হলোঃ
গুগল ক্রোম – V8 ইঞ্জিন
মজিলা ফায়ারফক্স – স্পাইডার মাঙ্কি
সাফারি – জাভাস্ক্রিপ্ট কোর
নোড জেএস – V8 ইঞ্জিন
মাইক্রোসফট এজ – চাকরা 
এই ইঞ্জিনগুলোর মধ্যে V8 কে বর্তমানে সবচেয়ে জনপ্রিয় এবং দক্ষ হিসেবে ধরা হয়। আমাদের এই লেখায় সবগুলো ইঞ্জিন নিয়ে আলোচনা করা সম্ভব নয়। তাই আমরা এখানে চেষ্টা করবো শুধুমাত্র V8 ইঞ্জিন নিয়ে কথা বলতে। এই ইঞ্জিনটার কর্মপদ্ধতি বুঝতে পারলে আশা করছি বাকি ইঞ্জিনগুলো বোঝা খুব বেশি  কঠিন হবে না আপনাদের জন্য। V8 ইঞ্জিন কিভাবে কাজ করে এটা বোঝার জন্য আগে কিছু বিষয়ে ধারনা নেয়া দরকার। ১) পার্সার (Parser):  পার্সারের কাজ হলো আমাদের জাভাস্ক্রিপ্ট কোডকে টোকেনে ভাগ করা। এখন প্রশ্ন আসতে পারে যে এই টোকেনে ভাগ করার কি প্রয়োজন? টোকেনাইজেশন এর কাজ শেষে এই টোকেনগুলো থেকেই এবস্ট্রাক্ট সিনট্যাক্স ট্রি (Abstract Syntax Tree) তৈরি হবে।   ২) এবস্ট্রাক্ট সিনট্যাক্স ট্রি (Abstract Syntax Tree): AST বা Abstract Syntax Tree হলো আমাদের জাভাস্ক্রিপ্ট প্রোগ্রামের একটি ট্রি-এর মত কাঠামো যেটা টোকেন লিস্ট থেকে তৈরি হয়। একটি ইন্টারপ্রেটারকে AST দিয়ে দিলে পরবর্তীতে সেটি থেকে বাইটকোড পাওয়া যায়।  ৩) ইন্টারপ্রেটারঃ জাভাস্ক্রিপ্ট হলো একটি ইন্টারপ্রেটার ল্যাঙ্গুয়েজ। AST (Abstract Syntax Tree) কে বাইট কোডে রূপান্তর করাই মূলত ইন্টারপ্রেটারের কাজ। ইন্টারপ্রেটার থেকে পাওয়া বাইট কোডকে আরো অপটিমাইজ করার জন্য কম্পাইলার ব্যবহার করা হয়।  ৪) প্রোফাইলারঃ আমাদের কোডে সবসময় এমন কিছু অংশ থাকে যেটা বিভিন্ন যায়গায় বারবার ব্যবহৃত হয়। এগুলোকে ‘হট কোড’ (Hot Code) বলা হয়। প্রোফাইলারের কাজ হলো এই হট কোড কে খুঁজে বের করা।এই কোডগুলো যেহেতু অনেক বেশি সংখ্যক বার এক্সিকিউট হচ্ছে, কোডের এই অংশগুলো কতটা অপটিমাইজড সেটার উপর সম্পূর্ন প্রোগ্রামটির পারফরম্যান্স নির্ভর করছে। ৫) কম্পাইলারঃ আমরা আগেই বলেছি যে জাভাস্ক্রিপ্ট একটি ইন্টারপ্রেটার ল্যাঙ্গুয়েজ। কিন্তু তাহলে এখানে কম্পাইলার এর কথা আসছে কেন? জাভাস্ক্রিপ্ট ইঞ্জিনে কম্পাইলারের ভূমিকা আসলে অপটিমাইজেশনে। ইন্টারপ্রেটার হতে পাওয়া বাইটকোড ব্যবহার করেও প্রোগ্রাম ব্রাউজারে রান করানো যায় কিন্তু আরো ভালো হতো যদি আমরা আমাদের কোডের ‘হট’ পার্টগুলোকে অপটিমাইজড কোডে রূপান্তর করে ফেলতে পারতাম। এই কাজটি করার জন্যই কম্পাইলারের প্রয়োজন। V8 ইঞ্জিনের ক্ষেত্রে এই কম্পাইলারটির নাম ‘টার্বোফ্যান’।  এখন আমরা V8 ইঞ্জিন কিভাবে কাজ করে এটি বোঝার জন্য প্রয়োজনীয় ধারনাগুলো পেয়ে গেছি। এবারে এই জিনিসগুলো একসাথে কিভাবে কাজ করছে সেটি দেখি। নিচের ছবিটা দেখে আপনারা একটা ভালো ধারনা পেতে পারেন। js engine inner scaled 2.3 জাভাস্ক্রিপ্ট ইঞ্জিন                                                          ছবিঃ জাভাস্ক্রিপ্ট ইঞ্জিন (V8) একটি গুরুত্বপূর্ন বিষয় যেটি আমাদের জানা প্রয়োজন সেটি হলো আগের জাভাস্ক্রিপ্ট ইঞ্জিনগুলোর ভেতরে শুধুমাত্র ইন্টারপ্রেটার ব্যবহৃত হতো। ইন্টারপ্রেটার লাইন ধরে ধরে কোড এক্সিকিউট করে। ডিবাগিং এর জন্য এটা ভালো হলেও পুরো প্রোগ্রামটি রান করতে অনেক সময় লেগে যেত। এই প্রক্রিয়াটি আরো দ্রুত করার জন্য জাস্ট ইন টাইম কম্পাইলার বা JIT (Just In Time) এর ধারনাটি জাভাস্ক্রিপ্ট ইঞ্জিনে নিয়ে আসা হয়েছে। JIT আসলে ইন্টারপ্রেটার এবং কম্পাইলার এই দুইটির-ই ভালো দিকগুলো একসাথে নিয়ে কাজ করে। ইন্টারপ্রেটার আগের মতোই স্বাভাবিকভাবে তার কাজ করে যায়। শুধুমাত্র কম অপটিমাইজড এবং বেশি বার এক্সিকিউট হওয়া কোডগুলো নিয়ে কম্পাইলার আরো বেশি অপটিমাইজড কোডে রুপান্তর করে। একারনেই এখনকার V8 ইঞ্জিন এত বেশি দক্ষ এবং জনপ্রিয়।  একটি জাভাস্ক্রিপ্ট প্রোগ্রাম প্রথমে পার্সারের কাছে গেলে সেখান থেকে পার্সার টোকেনাইজেশন শেষে টোকেনগুলো দিয়ে একেকটি নোড তৈরি করে। এই নোডগুলো থেকেই এরপর AST তৈরি হয় যেটিকে আমাদের ইন্টারপ্রেটার বাইটকোডে রূপান্তর করে। V8 ইঞ্জিনের ইন্টারপ্রেটারটি ইগনিশন (Ignition) নামে পরিচিত। ইন্টারপ্রেটারের ভেতরে কিন্তু বাইটকোড এক্সিকিউট করার জন্য মেমরি হিসেবে রেজিস্টার ব্যবহার করা হয়। ইগনিশন এখানে প্রত্যেকটা অবজেক্ট এর জন্য একেকটা ‘শেইপ’ তৈরি করে যেটা আসলে অবজেক্ট-এর  একটা গঠন ছাড়া আর কিছুই না। এই শেইপ তৈরি করে রাখার কারনে পরবর্তীতে ‘ইনলাইন ক্যাশিং’ ও অন্যান্য অপটিমাইজেশন করতে V8 ইঞ্জিনের সুবিধা হয়।    উপরের এই কাজগুলো হতে হতে আমাদের ‘প্রোফাইলার’ কিন্তু বসে নেই। সে তার কাজ করে যাচ্ছে এবং কোডের ‘হট’ পার্টগুলোকে বের করে ‘টার্বোফ্যান’ কম্পাইলারের কাছে পাঠিয়ে দিচ্ছে। ‘টার্বোফ্যান’ কম্পাইলারটি হলো V8 ইঞ্জিনের ক্ষেত্রে আমাদের JIT কম্পাইলার। যার দায়িত্ব আমাদের ‘হট কোড’ এর অপটিমাইজেশন।   প্রোফাইলার থেকে বাইটকোড পেয়ে টার্বোফ্যান সেগুলোকে মেশিন কোডে রুপান্তর করে যাতে কোডের ওই অংশটা অনেক দ্রুত রান করে। এই মেশিন কোড কিন্তু আর্কিটেকচার অনুযায়ী ভিন্ন ভিন্ন হয় যাতে করে ওই নির্দিষ্ট মেশিনে সেটা অবশ্যই ভালো পারফর্ম করে।
